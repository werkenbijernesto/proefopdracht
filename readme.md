# Werken bij Ernesto

Als jij het leuk vindt om te programmeren, dan vinden wij het leuk om kennis met je te maken! Wij zijn namelijk op zoek naar het beste van twee werelden: aan de ene kant zoeken we een programmeur die al de nodige metros heeft gemaakt, maar tegelijk zoeken we een sociale en leergierige collega die zijn ogen de kost geeft en zich onze manier van werken snel eigen maakt. Natuurlijk, je code moet feilloos zijn. Maar wie je bent, is misschien nog wel belangrijker dan wat je kunt. Wat je niet kunt, kun je immers altijd nog leren, nietwaar?

Wat je bij ons gaat doen? Te veel om op te noemen! Je bouwt mee aan slimme online oplossingen voor onze klanten en produceert ook code waarmee we ons eigen registratiesysteem Cuánta blijven verbeteren of op maat inrichten voor evenementen in binnen- en buitenland. Je hoeft je bij ons in elk geval geen moment te vervelen!

Denk jij nu: 'coole kans!'? Toon ons je skills via de onderstaande proefopdracht. Om je op weg te helpen: niet alleen de performance van de code is van belang, maar ook de manier waarop jij het hebt aangepakt. Is de code niet nodeloos complicado en ziet het er netjes uit? Van die dingen...

## Proefopdracht

Aan de hand van deze opdracht willen we een inschatting maken van jouw programmeer-capaciteiten. We hebben ons best gedaan een opdracht samen te stellen waaraan je een halve tot een hele dag werk hebt. We zijn erg benieuwd naar de uitkomst. Heb je nog vragen? Mail dan even naar info@invitado.nl.

We onderscheiden twee soorten entiteiten: groepen en items. Een groep heeft een naam en kan optioneel deel uitmaken van een andere groep. Een item heeft een naam en kan optioneel deel uitmaken van een groep. Maak een overzicht op één pagina dat deze opzet laat zien. Zorg er bovendien voor dat de naam van een item doorlinkt naar een achterliggende detailpagina waarop de naam van het item wordt getoond.

Bied onder het overzicht enerzijds de mogelijkheid om een nieuwe groep toe te voegen, anderzijds om een nieuw item toe te voegen. Hou hierbij rekening met de hiërarchische positie waarbinnen het nieuwe object toegevoegd moet worden.

Zorg voor een rudimentaire opmaak die aansluit op de bovenstaande structuur. De opmaak moet enigszins toonbaar zijn en bruikbaar genoeg om in de toekomst verder te kunnen stylen (bijvoorbeeld door een designer).

Stuur je oplossing op als pull request in deze repository.
